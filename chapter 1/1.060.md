# 1.60 ตัวแปรอื่น ๆ
ตัวแปรอีก 3 อย่าง ที่มีประโยชน์ในการวัดคุณภาพของลำโพงปิด ได้แก่ ประสิทธิภาพอ้างอิง กำลังขับที่ถูกจำกัดโดยการกระจัดสูงสุด และกำลังไฟที่ต้องใช้ในการขับลำโพงจนถึงการกระจัดสูงสุด

# 1.61 ประสิทธิภาพอ้างอิง $(\eta_0)$
ประสิทธิภาพอ้างอิงจะขึ้นอยู่กับค่าตัวแปรของดอกลำโพงเป็นหลักและไม่นับการเปลี่ยนแปลงที่มากับตู้ลำโพง โดยปกติจะให้ค่ามาเป็นเปอร์เซนต์หรือส่วนใหญ่ก็จะให้มาในรูปของระดับความดันเสียง (SPL) โดยทั่วไป $\eta_0$ จะมีประโยชน์ในการเปรียบเทียบประสิทธิภาพของดอกลำโพงหลาย ๆ ดอกที่อยู่ในระบบเดียวกัน เพื่อให้มีระดับความดังที่เท่า ๆ กันในดอกลำโพงแต่ละดอก

ประสิทธิภาพอ้างอิงในอากาศสามารถคำนวณจากสมการ
$$
\eta_0 = \frac{K(f_3^3V_{as})}{Q_{es}}
$$
เมื่อ
$$
K = 9.64 \times 10^{-10}
$$
สำหรับ $V_{as}$ ในหน่วยลิตร
ในการคำนวณ $V_{as}$ ควรจะถูกวัดจากหน้าลำโพงหรือตู้ลำโพงที่มีขนาดใกล้เคียงกับตู้ลำโพงที่กำลังออกแบบ 

> [!NOTE] 
> สัมการนี้อาจจะพบอีกชื่อหนึ่งว่า Hoffman's Iron Law

สมการนี้ยังสามารถแปลงเป็นเป็นระดับความดันเสียงที่ 1W,1m ได้จาก
$$
\begin{array}{rcl}
Percentage\;(\%) &= &\eta_0 \times 100 \\\\
SPL\;@\;1W/1m\;(dB) &= &112 + 10\log_{10}{\eta_0}
\end{array}
$$
$\eta_0$ ที่พบเห็นได้มีค่าได้ตั้งแต่ 0.35% ถึง 1.5% ตามใน *ตารางที่ 1.13* รายการค่าประสิทธิภาพของดอกลำโพงที่มีชื่อ 

ตาราง 1.13 ประสิทธิภาพของดอกลำโพง

| ยี่ห้อ รุ่น        | $\eta_0$ (%) | $\eta_0$ (SPL) |
| ------------------ | ------------ | -------------- |
| Altec 411-8A       | 1.44         | 94 dB          |
| KEF B-139          | 0.62         | 90 dB          |
| Polydax HD-20 B 25 | 0.42         | 88 dB          |
| Focal 8N401        | 0.48         | 89 dB          |
| Focal 10C02        | 0.62         | 90 dB          |


> [!NOTE] 
> เทคโนโลยีในปัจจุบันไปไกลกว่าหนังสือมาก ทุกวันนี้เราสามารถเห็นดอกลำโพงที่มี $\eta_0$ ที่ต่ำถึง 0.001% ได้ และอาจจะเจอตัวมีประสิทธิภาพที่สูงถึง 7% เช่นกัน
> 
> ซึ่งเนื่องมาจากการพัฒนาของแอมป์ class D ซึ่งสามารถให้กำลังได้สูงกว่าแอมป์ในสมัยก่อนอย่างมาก ทำให้การพัฒนาดอกลำโพงไม่จำเป็นต้องเน้นให้มีประสิทธิภาพสูงอีกต่อไป เราก็จะเห็นดอกที่สามารถเล่นความถี่ได้ต่ำลง ($f_3$ ลดลง) แลกกับประสิทธิภาพที่ต่ำลง ($\eta_0$ ลดลง) ตามในสมการ

สำหรับค่า $\eta_0$ ในตู้ปิด (ไม่มีการหน่วงภายใน) สามารถคำนวณจากสมการ
$$
\eta_0 = \frac{Kf_c^3V_{as}V_b}{Q_{es}(V_{as}+V_b)}
$$
# 1.62 กำลังขับที่ถูกจำกัดโดยการกระจัดสูงสุด $(P_{ar})$
$P_{ar}$ คือ กำลังสูงสุดที่ดอกลำโพงจะสามารถขับออกมาได้โดยยังอยู่ในช่วงการทำงานเชิงเส้นและยังไม่เกิดเสียงเพี้ยนจนเกินไป ช่วงการทำงานเชิงเส้นสามารถดูได้จากช่วง $X_{max}$ (ช่วงระยะของขดลวดทั้งหมด ลบ ด้วยความหนาของหน้าเพลสแม่เหล็กแล้ว หาร 2) 
ช่วงการทำงานเชิงเส้นจะใช้ค่าประมาณที่มากกว่า $X_{max}$ อยู่เล็กน้อยเช่น +15% หรือบ้างครั้งก็เพื่อไว้มากขึ้น โดยยึดจากความสามารถในการได้ยินเสียงเพี้ยนในย้ายความถี่ต่ำของมนุษย์นั้นไม่ค่อยดี ([[reference|13]])

$P_{ar}$ (RMS ของกราฟ sine) สามารถคำนวณจาก
$$
P_{ar(cw)} = K_pf_3^4V_d^2
$$
โดย $K_p$ คือค่าคงที่ของระดับกำลัง ซึ่งจะเปลี่ยนไปตาม $Q_{tc}$ ของตู้ 

ตาราง 1.14 ความสัมพันธ์ของ $K_p$ และ $Q_{tc}$

| $Q_{tc}$ | $K_p$ |
| -------- | ----- |
| 0.500    | 0.06  |
| 0.577    | 0.15  |
| 0.707    | 0.39  |
| 0.800    | 0.57  |
| 0.900    | 0.75  |
| 1.000    | 0.84  |
| 1.100    | 0.95  |
| 1.200    | 0.84  |
| 1.500    | 0.71  |
$V_d$ คือปริมาตรอากาศที่ถูกขับโดยลำโพงคำนวณจาก
$$
V_d = S_d \times X_{max}
$$
$S_d$ พื้นที่หน้าดอกลำโพงคำนวณจาก
$$
S_d = \pi r^2 = 3.1416 \times \frac{D^2}{4}
$$
เมื่อ D คือเส้นผ่านศูนย์กลางดอกลำโพงบวก 1 ใน 3 ของขอบลำโพงทั้งสองข้าง

ตาราง 1.15 ขนาดลำโพงและ $S_d$ โดยประมาณ

| ขนาดดอกลำโพง | $S_d (cm^2)$ |
| ------------ | ------------ |
| 5 นิ้ว       | 89           |
| 7 นิ้ว       | 158          |
| 8 นิ้ว       | 215          |
| 10 นิ้ว      | 330          |
| 12 นิ้ว      | 450          |
| 15 นิ้ว      | 855          |

$P_{ar(cw)}$ สามารถใช้ในการบอกกำลังที่จะได้จากตู้ลำโพงที่มี $Q_{tc}$ ต่าง ๆ โดยระดับกำลังสูงสุดจะอยู่ที่ $Q_{tc} = 1.1$ จากนั้นจะลดลงตาม $Q_{tc}$ ที่ลดลง 

อย่างไรก็ตามที่ $Q_{tc}$ ต่ำกว่า 1.1 ความถี่ที่เกิด $X_{max}$ จะอยู่ต่ำกว่า $f_3$ เสมอ ทำให้การใช้ $P_{ar(cw)}$ ที่วัดกำลังที่ตำแหน่งที่เกิด $X_{max}$ ไม่เหมาะกับการนำมาอ้างอิงประสิทธิภาพโดยรวมเท่าใดนัก เนื่องจากกำลังที่ใช้อ้างอิงหรือวัดกำลังแบบโปรแกรม ความถี่ที่สนใจจะสูงกว่า $f_3$ ทำให้ในทางปฏิบัติแล้วจะหาค่า $P_{ar}$ ที่ค่าสูงสุดจะดีกว่า 
ดังนั้นค่า $P_{ar}$ โปรแกรม หรือ $P_{ar(P)}$ จะได้จาก
$$
\begin{array}{rcl}
P_{ar(P)} &= &0.85 f_3^4V_d^2 \\
\\
SPL\;1W/1m &= &112 + 10\log_{10}P_{ar(P)}
\end{array}
$$

# 1.63 กำลังไฟฟ้าสูงสุดที่รับได้ ($P_{er}$) 
$P_{er}$ คือกำลังอินพุตที่ต้องใช้เพื่อให้ได้  $P_{ar}$ คำนวณจาก
$$
P_{er} = \frac{P_{ar(cw)}}{\eta_0}
$$
เมื่อ $P_{er}$ และ $P_{ar(cw)}$ มีหน่วยเป็นวัตต์ และ $\eta_0$ เป็นเปอร์เซนต์
 
$P_{er}$ จะเทียบได้กับสเป็คของลำโพงที่เขียนว่า **Power handling**, **Power(RMS)** หรือ **Power (program)**  และให้ระวังเมื่อคำนวณ $P_{er}$ ได้สูงกว่าค่าที่เขียนในสเป็ค 

<div class="navigation">
<a class="navigation previous" href="1.050">previous</a>
<a class="navigation up" href="index">up</a>
<a class="navigation next" href="1.070">next</a>
</div>